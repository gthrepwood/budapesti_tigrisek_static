_"A győzelemért az embernek tudnia kell mindenekelőtt önmagát legyőznie."_

# Choi Hong Hi

@tkd_menu@

![>](images/choi1.jpg)

Choi Hong Hi tábornok a Taekwon-do legendás alapítója 1918 november 9.-én született a koreai félsziget észak-keleti részén fekvő Hwa-Dae-ben, Myong-Chun tartományban. Gyermekkorától a szépírás (kalligráfia) művészetét tanulta, és már fiatalon megismerkedett az ősi koreai harcművészettel a Taek-kyon-nal

Hét évnyi kalligráfus képzés és intenzív Taek-kyon edzés után felsőfokú tanulmányainak megkezdésére Japánba utazott. Kyoto-ban először főiskolára járt, majd Tokyo-ban a Choong Ang egyetem jogi karának végzése mellett magas fokon elsajátította a shotokan karatét is. Visszatérve Koreába már keményen dolgozott saját új stílusának létrehozásán, emellett a japán megszállás elleni felszabadítási mozgalom szervezője és egyik élharcosa lett, amiért a japánok bebörtönözték és később halálra ítélték. Szerencsére azonban a kivégzés előtt három nappal, 1945 augusztus 15.-én Korea felszabadult és Choi szabad emberként léphetett ki a börtön kapuján.

[![<](images/choi2.jpg)](https://www.youtube.com/watch?v=8CpT66SGcEM)

Choi Hong Hi a katonai pályát választotta hivatásul és a Szöul-i Katonai Akadémián szerzett diplomát 1946-ban. Az új Dél-koreai fegyveres erők egyik megalapítójaként fényes katonai karriert futott be és egészen a kétcsillagos tábornoki rangig vitte. Befolyásos katonatisztként az 1950-es évek közepére létrehozta tudományos elvekre, a koreai szellemiségre és különleges lábtechnikákra épülő, új, kihívást jelentő harcművészetét, ami először a hadseregben került bevezetésre. A Taekwon-dot, - melyet ezért a nyugati világban eleinte még "Military Taekwon-do" néven is emlegettek - a saját parancsnoksága alá tartozó 29.-es gyalogsági hadosztály, az u.n. "ököl divízió" katonáinak körében kezdte el oktatni és ők próbálták ki először éles harchelyzetben is. Choi kezdeményezésére a "Taekwon-do" elnevezést hivatalosan 1955 április 11.-én fogadták el Koreában és azóta ez a nap a Taekwon-do Születésnapja!

General Choi elnökletével 1959 szeptemberében megalakult az első koreai Taekwon-do Szövetség. 1961-ben erős politikai nyomás hatására visszavonult a katonai pályától, de később 1962-ben diplomataként kinevezték Korea malaysiai nagykövetévé. 1966 március 22.-én kilenc tagország részvételével Szöul-ban megalapította a Nemzetközi Taekwon-do Szövetséget (International Taekwon-do Federation), melynek elnöki posztját haláláig Ő töltötte be. General Choi az 1970-es évek elejére végleg szembekerült az akkori Dél-koreai diktátor-elnök rezsimjével és ezért 1972-ben politikai menekültként Kanadába emigrálni kényszerült, ahol állampolgárságot kapott.

1973-tól kezdve Choi Hong Hi a Taekwon-do valóságos "utazó nagykövete" lett. Repülő járatról - járatra szállva, az elmúlt évtizedek során földünk szinte valamennyi országába ellátogatott, hogy harcművészetét ismertté és elismertté tegye. Még idős korában is fáradhatatlan energiával tartotta a bemutatókat, edzőtáborokat, övvizsgákat, továbbképző szemináriumokat - kizárólag a Taekwon-donak szentelve életét! Igazi géniusz volt, született vezető és milliók számára követendő példakép. Szuggesztív egyéniségével és óriási tudásanyagával képes volt tanítványok millióit vonzani az edzőtermekbe. Életének nemes célját, a Taekwon-do világméretű elterjesztését végül teljes siker koronázta. 

![><](images/choi3.jpg)

A Taekwon-do az 1990-es évek végére hihetetlen tömegbázisra tett szert, futótűz sebességével hódítva meg a világot. Napjainkban ez az egyik legnagyobb létszámú harcművészeti ág, melyet öt kontinens több, mint száz tagországában sok millióan űznek.

A Taekwon-do Atyját, vagy ahogy életrajzírói kedvesen említik a "Kis Óriást" 84 éves korában, rövid ideig tartó súlyos betegség után Phenjan-ban, Észak-Koreában érte a halál. A XX. század utolsó nagy harcművész stílusalapítója 2002 június 15.-én örökre eltávozott...
